## Rebutjo el toc de queda

**Comparteix-ho si hi estàs d'acord:** [Facebook](https://facebook.com/sharer.php?display=popup&u=https%3A%2F%2Fnoaltocdequeda.github.io%2F) · [Twitter](https://twitter.com/intent/tweet?text=Rebutjo%20el%20toc%20de%20queda%20@govern&url=https%3A%2F%2Fnoaltocdequeda.github.io%2F) · [WhatsApp](https://wa.me/?text=https%3A%2F%2Fnoaltocdequeda.github.io%2F) · [Telegram](https://telegram.me/share/url?url=https%3A%2F%2Fnoaltocdequeda.github.io%2F)

Soc una persona adulta, responsable i solidària amb els meus conciutadans, que creu en la llibertat, la justícia i l'equitat com a valors suprems de la societat; i en els drets humans, individuals i col·lectius com la millor de les seves expressions. És per aquest motiu que estic compromès amb el dret a la salut i amb la lluita contra la COVID.

Soc un/a ciutadà/na que creu en la ciència, en la racionalitat com a eina de progrés i en les polítiques basades en l’evidència. També crec en la necessitat de combatre qualsevol superstició, conspiranoia i creença infundada dels àmbits de presa de decisions que afecten el conjunt de la societat.

Per tot això, d'acord amb la meva consciència, estic en desacord i rebutjo el toc de queda declarat per les autoritats, assumint les sancions que se'm vulguin imposar.

El rebutjo, en primer lloc, perquè d'acord amb la informació disponible, aquesta és una mesura amb una incidència contra el virus molt baixa o directament nul·la, perquè no afecta a les situacions que són principals focus de contagi (espais tancats, amb alta densitat d'ocupació, on no s'hi pot mantenir la distància mínima i on es roman molta estona). I perquè mentre es pren aquesta mesura, se’n descarten unes altres de molt més efectives.

També el rebutjo perquè considero que aquesta mesura obre la porta a tot tipus de vulneracions de drets fonamentals i arbitrarietats autoritàries, sobretot contra ciutadans a qui hauríem de protegir especialment. Des de persones que per motius diversos necessiten ser al carrer a determinades hores per poder subsistir, a d'altres que directament no tenen un sostre sota el qual passar la nit. Des de conciutadans que viuen de l'economia informal i no poden justificar la seva presència al carrer, a gent per a qui casa seva no és un espai segur.

I el rebutjo, per últim, perquè crec en un ús responsable de la llibertat que té cada persona per decidir sobre la seva pròpia mobilitat i comportament, i perquè entenc que cap autoritat deu estar per sobre dels ciutadans ni pot imposar una limitació dels seus drets més elementals sense justificació.

Comparteix aquest text si hi estàs d’acord:

* [Facebook](https://facebook.com/sharer.php?display=popup&u=https%3A%2F%2Fnoaltocdequeda.github.io%2F)
* [Twitter](https://twitter.com/intent/tweet?text=Rebutjo%20el%20toc%20de%20queda%20@govern&url=https%3A%2F%2Fnoaltocdequeda.github.io%2F)
* [WhatsApp](https://wa.me/?text=https%3A%2F%2Fnoaltocdequeda.github.io%2F)
* [Telegram](https://telegram.me/share/url?url=https%3A%2F%2Fnoaltocdequeda.github.io%2F)
